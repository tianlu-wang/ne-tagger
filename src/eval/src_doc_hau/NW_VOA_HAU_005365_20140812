WASHINGTON, DC—

Ranar Litinin din nan an yiwa mutane kusan dari biyar gwaji a iyaka da jamhuriyar Benin kafin a bari su shigo kasar.

A filin jirgin saman Nnamdi Azikiwe dake Abuja fiye da mutane dari tara suka shigo kasar kuma dukansu sai da aka yi masu gwaji.
Baʼa samu kowa da zafin jikin da ya wuce kima ba.

Dr Nasiru Sani Gwarzo yayi karin bayani.
Sai dai masu tsallakowa da kafa baʼa fara gwadasu ba har sai an kara yawan maʼaikata.
Yace suna fatan nan da gobe zaʼa kara maʼaikata da zasu yi aiki akan iyakoki.
Yace ban da haka a duk jihohi suna auna mutane.

Akan labarin da wasu suke rurutawa wai ana samun cutar ebola ta cin kilishi, Dr Gwarzo yace babu kashin gaskiya a batun.
Ya kara da cewa baʼa samunsa a dabbobin gida sai na daji.
Ko suma baʼa daukar cutar daga busashen nama sai danye ko wanda bai dahu ba sosai.

Akan mutanen da ake yiwa jinya wadanda suka kamu da cutar Dr Gwarzo yace saura mutane takwas kuma ana fatan zasu warware.
Basu samo magani ba daga Amurka amma akwai magungunan karin jini da ruwan jiki da sauransu masu sa sauki.
Ta yin hakan zasu mike domin daruruwa ma sun mike.
Yace ba kowa ne ke mutuwa da ebola ba.

An ja kunnuwan masu shan ruwan gishiri domin idan suna da hawan jini to suna kara ma kansu wahala ne.

Ga rahoton Ladan Ibrahim Ayawa.
Najeriya Ta Karyata Batun Kamuwa da Cutar Ebola Sanadiyar Cin Kilishi - 2' 51" Kwandon Shirye-shirye na Sauko Da Sauti

