TARIHIN SHAHID AYATULLAH BAKIR SADR

An haifi marigayi, Shahid Ayatullah Bakir Sadr ne a shekarar 1930 a garin Kazimain da ke kasar Iraki.
Mahaifinsa shi ne Sayyid Haidar Sadr mashahurin malami wanda ya rasu tun Bakir Sadr yana da shekara goma sha hudu a duniya.

Gidansu dai gida ne na sharifai kuma mahaifansa mutane ne masu riko da addini.
Zuriyar gidan zuriya ce mai albarka wadda aka dade ana samun mashahuran malamai masu gwagwarmaya.

Daga cikin malaman da wannan gida ya samar har da Sayyid Sadruddin wanda ya yi zamaninsa a birnin Kum da ke Iran, akwai kuma Sayyid Muhammad Sadr da ya yi zamaninsa a Iraki kuma shi ne jagoran gwagwarmayar da ta rike wuyan ʼyan mulkin mallakar Birtaniyya a shekarar 1920.
Haka nan kuma akwai Sayyid Sharafuddin marubucin littafin nan na Al-Murajaʼat da ya rike wa ʼyan mulkin mallakan Faransa wuya a kasar Labanon a shekarar 1943 wanda shi ma na daga cikin ʼyan wannan gida, sai kuma Imam Musa al-Sadr wanda shi ne ya assasa kungiyar Amal a kasar Labanon wanda ya bace bayan ya halarci wani taro a kasar Libya a shekarar 1978 har ya zuwa yanzu kuwa ba a san inda yake ba.
Daga nan kuma sai wannan bawan Allah, wato Sayyid Bakir Sadr.

Sayyid Bakir Sadr tun yana karami ya fara karatunsa a gidansu inda kowa ya kan zo ya figi rabonsa.
Da yake kuma Allah Ya ba shi wata irin kwanya ta saurin fahimta, yana da shekara goma, kusan duk ya karance litattafan dalibai na sama da shi a tarihi da mukaddamar ilimin shariʼa da kuma sauran fannoni daban-daban.
Littattafa da dama ma shi kadai dinsa ya karance su ba tare da malami ba.

Kafin ya kai shekaru ashirin dai sai da ya kai matsayin ijtihadi inda zai iya tsamo hukumce-hukumcen Musulunci kai tsaye daga Alkurʼani da hadisi.

Littafinsa na farko da ya rubuta shi ne wanda ya shafi asasin ilmin fikihu wato Ilmul Usul; lokacin yana da kimanin shekaru ashirin da uku.
Daga cikin littattafan da ya rubuta akwai Falsafatuna (Kan falsafa), Iktisaduna (kan tattalin arzikim ko kuma Our Economy din da mai tambaya yake magana kansa), al-Bank al-Ribawi fil Islam, al-Insan al-Muʼasir awl mushkilatul Ijtimaʼiyya, Fadak fi al-Tarikh, Wilaya (kan shugabancin Ahlulbaiti), Al-Imamiyyah wa aslafihim minash shiʼah da dai sauransu.

Ta fannin siyasa kuwa ya dauki wani mataki don kawo gyara a cikin kasar Iraki ita kanta, wanda yake gyara ne cikin ruwan sanyi.
Ya hada kan malaman kasar ta hanyar kafa kungiyar malamai a garin Najaf don su magance bambance-bambancen da ke akwai.
Ya kuma yi kokarin ganar da jamaʼa da bayyana musu cewa siyasa da Musulunci tun fil azal a hade su ke domin siyasa ita ce hanyar tafiyar da rayuwar danʼAdam, Musulunci kuwa dama ya zo ne don ya yi jagorancin danʼAdam zuwa ga alherin duniya da na lahira.

Irin wannan kokari dai ya sanya Birtaniyya da kungiyar Baʼathawa da ke mulki a kasar Irakin cikin halin damuwa saboda suna ganin hakan zai sanya kwabarsu ta yi ruwa, don haka suka fara kokarin ganin sun kame shi da ma ganin bayansa.
Don haka sai suka shirya wasu ʼyan koransu suka kai hari kan dalibansa a inda yake gabatar da lacca, shi ma suka kai masa hari gida suka kama shi da tsare shi a gidan yari.
Wannan kamu dai ya janyo zanga-zangogi a kasar lamarin da ya tilasta musu sake shi.
Fitowarsa ke da wuya sai ya ba da wata fatawa inda yake cewa:

"Duk wani hada kai da Baʼasawa tamkar hada kai da kafirai ne, azzalumai makiya Musulunci".

Wannan fatawa dai ta sanya mutane suka kaurace wa gwamnatin da jamiʼanta.
Duk kuwa da cewa gwamnatin ta bi hanyoyi na yaudawar mutane to amma duk da hakan ba ta cimma manufar da take son cimmawa ba.
Hakan ya sanya daga karshe shi suka kashe shi a ranar 9, April 1980.

