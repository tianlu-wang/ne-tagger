TARIHIN SHIEKH AHMAD YASIN

An haifi marigayi Sheikh Ahmad Yasin, tsohon shugaban kungiyar Hamas kuma wanda ya assasa kungiyar ne a shekarar 1938 a kauyen al-Jawra dake kudancin Gaza a kasar Palastinu wacce a wancan lokacin take karkashin mulkin mallakan Birtaniyya.

Sheikh Ahmad Yasin dai ya fara karatu ne tun yana karami a kauyen na su har zuwa shekarar 1948 lokacin da yahudawan sahyoniya suka mamaye kasar da kuma kafa haramtacciyar kasar Israʼila, wannan lamari dai ya haifar da sauyi cikin rayuwarsa, lokacin da shi da iyalansa suka yi gudun hijira zuwa Zirin Gaza.
Wannan lokacin dai yana daga cikin mafi wahalan lokuta cikin rayuwar Sheik Ahmad Yasin saboda wahala riin ta gudun hijira da kuma matsalolin da sansanin ʼyan gudun hijrar suke fuskanta.
Irin wannan lamarin dai ya tilasata wa Sheikh Yasin barin karatu har na tsawon shekaru biyu da kuma yin aiki a wani wajen cin abinci don samun samun abin da zai taimaka wa iyayensa, kana daga baya ya dawo ya ci gaba da karatunsa.

Wani abin da ya faru cikin rayuwar Shiek Ahmad Yasin a 1952 wannan abu kuwa shi ne shanyewar jiki da ya fuskanta a wannan lokacin.
Wannan lamari kuwa ya faru ne a lokacin da Sheikh din ya ke wasa sauran abokansa ʼyan makaranta a bakin kogin Gaza inda ya fadi sannan kuma ya sami wannan matsala ta shanyewar jikinsa gaba daya ta yadda ba ya iya aikata komai.
To amma bayan wani lokaci dai Sheikh din ya samu sauki, to sai dai kuma ba na gaba daya ba, don kuwa wani sashe na jikin na sa wato hannayensa da kafafunsa sun ci gaba da kasancewa a shanye har zuwa lokacin da ya yi shahada haka ya ci gaba da rayuwa a kan kujera.

Bayan gama karatunsa Sheikh A.
Yasin ya ci gaba da karantarwa da kuma yin waʼazi a masallatan garin Gaza da kuma wayar da kan mutane musamman ma kan halin da kasar take ciki na mamayan yahudawan sahyoniya.

Irin wannan wayar da kan alʼumma da yake yi da kuma nuna adawa da mamayan yahudawan sahyoniya ya sanya ya dinga fuskantar matsaloli, inda a shekarar 1983 suka kama shi da zargin sayen makamai da kuma shirya kungiyar soji don kai hare-hare.
Yahudawan sahyoniyan sun gurfanar da shi a gaban kotun soji na yahudawan sahyoniya inda ta daure shi na tsawon shekaru 13 a gidan yari.

Shiekh Ahmad Yasin dai bai cika wadannan shekaru ba, inda aka sake shi a shekarar 1985 bisa yarjejeniyar musayen fursunonin da aka yi tsakanin haramtacciyar kasar Israʼila da kungiyar ʼyanto Palastinu ta PLO bayan ya shafe watanni 11 a gidan yari.

Bayan fitowarsa a shekarar 1987, Sheikh Ahmad Yasin da wasu masu irin raʼayinsa sun kafa kungiyar Hamas mai raʼayin Musulunci da kuma fafutukan ʼyanto Palastinu.
Shekara guda da kafa wannan kungiyar, wato a shekarar 1988, sojojin haramtacciyar kasar Israʼila sun sake kawo masa hari a gidansa don gudanar da bincike.
Har ila yau kuma a daren 18, Mayun 1989 sojojin haramtacciyar kasar Israʼila sun sake kai wani harin inda suka kama Sheikh Yasin da wasu daruruwan Palastinawa a kokarin da suke yin a ganin bayan kungiyar Hamas.

Haka nan kuma a ranar 16, Oktoban 1991 wata kotun sojin haramtacciyar kasar Israʼila ta yanke wa Sheikh Ahamd Yasin hukumcin daurin rai da rai a gidan yari bugu da kari kan wasu shekaru 15 saboda wasu zargi guda tara da ake masa da suka hada da ba da umurnin kama sojojin haramtacciyar kasar Israʼila da kuma kashe su bugu da kari kan kafa bangaren soji na kungiyar Hamas.

Baya ga shanyewar jikin da Sheikh Ahmad Yasin yake fama da shi har ila yau kuma ya samu wasu cututtukan na daban a lokacin da ake tsare da shi a gidan yarin haramtacciyar kasar Israʼilan da suka hada da bata masa idon dama saboda dukan da aka yi masa lokacin yana tsaye bugu da kari kan matsalar ji da kuma huhu da dai sauransu.

Haramtacciyar kasar Israʼila ta sako Sheikh Ahmad Yasin ne a 1/10/1997 sakamakon wata musayar fursnoni da ta gudana tsakanin haramtacciyar kasar Israʼila da kasar Jordan inda aka cimma Jordan din za ta sako wasu ʼyan leken asirin haramtacciyar kasar Israʼilan guda biyu da aka kama su a kokarin kashe shugaban ofishin siyasa na kungiyar Hamas Khalid Mashʼal da suka yi a kasar Jordan din su kuma za su sako Sheikh Yasin.

Bayan sako shi dai haramtacciyar kasar Israʼilan ta yi ta kokarin kashe Sheikh Yasin sai dai ya sha tsallake wannan makirci har zuwa ranar 22, Maris 2004 lokacin da ya yi shahada sakamakon harin da wasu jiragen yakin haramtacciyar kasar Israʼila suka kai masa jin kadan bayan ya fito daga masallaci bayan sallar asubahi, inda shi da masu tsaron lafiyarsa guda biyu da kuma wasu masu wucewa su 9 suka yi shahada wasu kuma da dama cikin har da ʼyaʼyan Sheikh Yasin din suka sami raunuka.

Wannan kisan gilla dai ya fuskanci Allah wadai daga bangarori daban-daban na duniya ciki kuwa har da daga bakin babban sakataren MDD na lokacin Kofi Annan lamarin da ya sanya aka gabatar da wani kuduri a gaban kwamitin tsaron MDD don yin Allah wadai da wannan danyen aiki, sai dai kasar Amurka ta hau kujeran naki da hana yin hakan.

