An Zargi Hukumar Burtaniya da Aikin Dandatsanci

Cikin makonni biyu da suka gabata ne kwamfutoci sama da dubu dari da ke warwatse a kasashen duniya suka shiga halin kaka-nikayi sanadiyyar aikin dandatsa nauʼin Distributed Denial of Service (DDoS) da a farko aka zargi gwamnatin Koriya ta Arewa da aikatawa.
Wannan hari, wanda ya darkake kwamfutocin jamaʼa masu jone da Intanet wadanda kuma galibinsu Iyayen Garke ne (Servers), inda ya sumar dasu ko kuma sanya su cikin yanayin da basu iya bayar da bayanan da ake bukata daga wasu kwamfutocin, ya dauki tsawon mako guda ne yana ta aukuwa a lokuta daban-daban.

Bayan farko-farko sun bayyana cewa ana zargin gwamnatin Koriya ta Arewa ce da kai wannan hari, ta yin amfani da ʼyan Dandatsar kasarta wajen yin hakan.
Hujja ita ce ganin galibin kwamfutocin da aka darkake su a kasar Amurka da Koriya ta Kudu suke, wanda a cewar masu lura da siyasar duniya, na iya zama hujja tabbatacciya.
Amma a makon da ya gabata sai ga wani kwararre kan harkar kwamfuta da kariyar bayanai dan kasar Biyetnam mai suna Mr.
Nguyen, yana bayyana cewa bayanai tabbatattu sun nuna cewa asalin kwamfutar da aka yi amfani da ita wajen tursasa kwamfutocin jamaʼa don kai wa sauran kwamfutoci hari, wanda shine abinda wannan tsari na DDoS ya kumsa, na nuna daga kasar Burtaniya take.
Yace a lokacin da wannan alʼamari ke faruwa yayi saʼar cafke adireshin kwamfutoci biyu cikin takwas da ake amfani dasu wajen aiwatar da wannan taʼaddanci, inda ya samu lambar daya daga cikinsu (watau IP Address – 195.90.118.x) na sahun adireshin kwamfutocin da ke kasar Burtaniya ne.
Ya kara tabbatar cewa “kai a takaice ma dai, wannan adireshi na kwamfutar kamfanin Global Digital Broadcast ne, daya cikin manyan kamfanonin da ke kasar Burtaniya.
Ya zuwa lokacin hada wannan rahoto dai, wannan kamfani ko Gwamnatin Burtaniya babu wanda ya fito ya karyata ko gasgata wannan ikirari da Mr.
Nguyen yayi.

Wannan sanarwa da Mr.
Nguyen ya bayar cikin wannan mako ya sha bamban da wadanda kafafen watsa labarai suka bayar a baya, inda galibin masana harkar tsaron kwamfuta a Amurka da sauran kasashen Gabas suka zargi Gwamnatin Koriya ta Arewa da hannu cikin wannan aiki.
Yace ya gano cewa wannan taʼaddanci ya samo asali ne daga kasar Burtani ta hanyar yin nazarin jakunkunan sirrin kwamfutocin (Log Files) da aka yi amfani dasu wajen kai wannan hari.
Bayanai daga wadannan jakunkuna sun nuna cewa wannan hari ya shafi kwamfutoci sama dubu dari da sittin da shida da dari tara ne da guda takwas (166,908) da ke warwatse cikin kasashe sabaʼin da hudu a duniya.
Mr.
Nguyen dai yace masu wannan aiki, ko ma wa ya sa su, sun tsara harin ne ta yadda a duk bayan mintuna uku, wadannan kwamfutoci takwas na darkake kwamfutocin jamaʼa ne ta amfani da wannan tsari.
An sanar da cewa kasashen da suka fi samun wannan hari sun hada da kasar Koriya ta Kudu, da Amurka, da Sin, da Jafan, da Kanada, da Ostiraliya, da Filifin, da New Zealand da kuma Biyetnam.
Manya cikin kwamfutocin da aka dardake tare da sumar dasu sun hada da kwamfutar da ke dauke da gidan yanar sadarwar Hukumar Sifiri ta Kasar Amurka, da na Hada-hadan kasuwanci, da wacce ke dauke da gidan yanar sadarwar Shugaban Kasar Koriya ta Kudu, da ta Majalisar Koriya ta Kudu, sai kuma wacce ke dauke da gidan yanar sadarwar Hukumar Sojin Amurka da ke kasar Koriya ta Kudu.

Shi dai tsarin Distributed Denial of Service, ko DDoS a takaice, hanya ce da ʼyan Dandatsa ke amfani da ita wajen aika sakonnin bukatar bayanai (requests) na bogi, zuwa wata kwamfuta mai dauke da gidan yanar sadarwa.
Wadannan sakonnin bukatar bayanai suna zuwa ne da yawa a lokaci a guda, domin dan Dandatsan na yin hakan ne ta hanyar bai wa wasu kwamfutoci da ke wata uwa duniya umarni ta hanyar kwamfutarsa, su kuma su yi ta aikawa da sakonnin, babu kakkautawa.
Da zarar sakonnin sun yi yawa ga wannan kwamfuta da ake ta todada mata, sai kawai ta fara saibi.
Kafin kace kwabo ta sume.
Idan haka ta kasance, babu yadda za a yi ta iya aiwatar da sadarwa tsakaninta da sauran kwamfutocin da ke giza-gizan sadarwa ta duniya.
Domin komai zai tsaya ne cak!
Galibin kamfanoni kan yi amfani da ʼyan dandatsa a boye, wajen darkake kwamfutocin abokan hamayyarsu a kasuwanci, ta wannan hanya ko tsari, don ya zama su kadai ake iya shiga gidan yanar sadarwarsu, su yi ta yin ciniki babu kakkautawa.

