Sanannen malamin addinin Islama mai yin waʼazi a Masjidil Uthman bn Affan dake Abuja, babban birnin tarayyar Najeriya, Ustaz hussaini Zakariya, ya ja kunnen malaman dake bayar da fatawar hana mutane karbar maganin rigakafin cutar Polio, da su ji tsoron Allah, su kuma ji tsoron ranar kiyama.

Da yake magana a lokacin bita ta musamman da sanannun malaman addinin Islama suka yi ma junansu a kan yaki da cutar Polio a bayan da suka komo daga wani taron malaman kan wannan batu a kasashen larabawa, Ustaz Hussaini Zakariya ya ce, "...duk wani malamin da ya yaudari mutane...(da)nufin cutar da su, to ba ya haʼinci mutane ba ne, ba ya yaudare su ba ne...Hukumcinsa sai Allah Subhanahu Wa Taʼala domin ya hallakar da mutane, ya nakkasar da su, ta abinda yake ba haka din ba ne...."

Sanannen mai waʼazin na Islama, yace ba zai yiwu a ce a duk duniya babu wani wanda yake da ilmin cewa akwai cuta a cikin maganin rigakafin Polio ba sai mutum daya, ko kuma wasu ʼyan tairarrun mutane wadanda yake a kasarsu ba a yin wannan magani, ba su cikin wadanda suka kirkiri wannan magani, alhali jamaʼa a ko ina a duniya sun amfana da wannan maganin ta hanyoyi dabam-dabam.

Ustaz hussaini Zakariya yace babu wani abinda zai sa alʼummar Musulmi na Najeriya su kara komawa baya cikin duhun daji, su koma cikin jahilci, su zama koma-baya a cikin alʼumma kamar a ce a yau Musulmin ne kadai, kuma na Najeriya tak, suka rage a baya a wannan ciwo da ya addabi ʼyaʼyanmu gaba daya.

Ustaz Hussaini Zakariya Yana Bayyana Fusata Kan Masu Kushe Rigakafin Polio - 00:52 Kwandon Shirye-shirye na Sauko Da Sauti

