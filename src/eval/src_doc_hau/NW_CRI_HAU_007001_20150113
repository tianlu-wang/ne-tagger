Shugaban kasar Cote dʼIvoire Alassane Ouattara ya bayyana a ranar Litinin a birnin Abidjan cewa, kasar Cote dʼIvoire ta tashi tsaye wajen yaki da taʼaddanci.

Da yake magana a gaban manema labarai, bayan wata ganawa tare da jakadan kasar Faransa dake Cote dʼIvoire, Georges Serre, shugaba Ouattara ya nuna cewa, kasarsa za ta cigaba da yin aiki tare da gamayyar kasa da kasa wajen murkushe wannan annoba.
Alassane Ouattara, ya bayyana jimaminsa ga kasar Faransa bayan hare haren taʼaddancin Paris, haka kuma ya ba da shawarar hada karfi da karfe a cikin kasa da kasa domin yaki da taʼaddanci.

Matakin kashe mutane bisa dalilin raʼayinsu ba abu ba ne da zaʼa yarda da shi ba, in ji shugaban Cote dʼIvoire.
Ya kamata a yi shawarwari tsakanin shugabannin kasashe domin mayar da martani mai karfi kan wannnan matsala.
Hakan zai ba mu damar yin musanyar bayanai da yaki da annobar, kuma kada mu nuna sassauci ga masu aikata taʼaddanci, in ji shugaban.

Haka kuma mista Ouattara ya yi allawadai da hare haren Boko Haram a Najeriya dake salwantar da rayukan jamaʼa, tare da bayyana niyyar kasarsa ta ci gaba da yaki da taʼaddanci.
(Maman Ada)

