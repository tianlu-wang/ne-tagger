Tattaunawar Sulhu Tsakanin Boko Haram Da Gwamnati Taci Tura

A Najeriya, shugaban Majalisar koli ta shariʼar Musulunci ya ce sun janye daga tattaunawar sulhu da suka fara gudanarwa da jamiʼan gwamnatin kasar da kuma ʼyan kungiyar nan ta Jamaʼatu Ahlis Sunnati Lidda Awati wal Jihad, da aka fi sani da Boko Haram.

A wata sanarwa daya fitar, shugaban Majalisar koli ta shariʼar Musulunci Dr.
Ibrahim Datti Ahmad ya ce shi da sakataren majalisar sun yanke shawarar janyewa daga tattaunawar ce saboda sun ga alamar cewa jamiʼan gwamnatin kasar bada gaske suke ba a tattaunawar da aka fara yi da shugabannin kungiyar ta Boko Haram.

Shugaban Majalisar kolin ya kuma bayyana takaicinsa da yadda bangaren gwamnatin kasar ta ki amfani da wannan damar na baiwa tattaunawr sulhun muhimmanci wanda zai kaiga kawo karshen tashe tashen hankulan da ake fama dasu a kasar.

Sanarwar dai tace ganin irin yadda ake ta fuskantar matsalar tashe tashen hankula a kasar musumman ma a arewacin Najeriyar ne, yasa shugabannin majalisar kolin suka fara lalubo hanyoyin da zasu kaiga kawo karshen tashe tashen hankulan, wadanda ake dangantawa da kungiyar Boko Haram.

Sanarwar ta kara da cewa bayan da ʼyan Majalisar koli ta shariʼar Musuluncin suka gudanar da bincike ne, suka gano wani dan jarida a kasar wanda kuma suka tabbatar cewa, ya kan tattauna da shugabannin kungiyar Boko Haram wajen gudanar da ayyukansa a matsayin dan jarida, hakan yasa suka yi amfani da dan jaridar wajen mika sakon neman sulhu ga ʼyan kungiyar.

Shugaban Majalisar koli ta shariʼar Musulunci ya kara da cewa, a ranar 5 ga wannan watan ne shi da sakataren Majalisar a madadin sauran mambobin Majalisar kolin, suka tuntubi jamiʼan gwamnatin kasar don gabatar musu da shawarwarin fara tattaunawa da ʼyan kungiyar ta Boko Haram.

To sai dai a cewar sanarwar, bayan da gwamnatin kasar ta umurci wani babban jamiʼinta ya kasance wakili a tattaunawar tsakanin shugabannin Majalisar kolin da kuma ʼyan kungiyar ta Boko Haram, duk wasu batutuwa na sirri da bangarorin suka tattauna da jamiʼin gwamnati, sai kwatsam suka yaddu a jaridun kasar, abin da cewar Dr Ibrahim Datti Ahmed, shugaban Majalisar koli ta shariʼar Musuluncin, hakan yasa suka fara shakkun cewa ko anya kuwa da gaske gwamnatin kasar take na tattaunawar.

Sai dai wata majiya daga bangaren shugabannin Majalisar kolin ta shariʼar musuluncin tace janyewar da shugabannin Majalisar suka yi a tattaunawar bai rasa nasaba ne da abin da suka fassara a matsayin rashin bada muhimmanci ga tattaunawar daga bangaren gwamnatin kasar, sabannin tattaunawar da a baya gwamnatin Najeriyar ta yi da ʼyan kungiyar MENDS masu fafutika a yankin Neja Delta, wadanda a cewar majiyar takanas, gwamnati kan bada jirgin sama a dauko jamiʼan kungiyar ta MEND zuwa fadar shugaban kasar inda aka tattauna dasu.

BBC tayi kokarin jin martanin gwamnatin Najeriyar kan wannan batu inda an tuntunbi kakakin shugabar kasar Dr Ruben Agbati ta wayar tarho amma bai amsa ba.

Ko a baya lokacin da shugaban Najeriyar Goodluck Jonathan yayi kira da ʼyan kungiyar dasu fito su bayyana kansu tare da fayyace bukatunsu domin a tattaunawa da su amma ʼyan kungiyar sun yi watsi da kiran saboda a cewarsu, a baya sun turo wani jamiʼin kungiyar don ya tattauna da jamiʼan gwamnati, amma aka kame shi.

Daga BBC Hausa

