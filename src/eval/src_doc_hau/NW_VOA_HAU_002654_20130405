WASHINGTON, DC— Wani jamiʼin ofishin jakadancin kasar Rasha a Pyongyang, babban birnin Koriya ta Arewa, yace hukumomin kasar sun shawarci Rasha da ta kwashe maʼaikatan ofishin nata a saboda zaman dar-dar dake karuwa na yankin kasashen na koriya.

Jamiʼin mai suna Denis Samsonov, ya fada yau jummaʼa cewa Rasha tana nazarin wannan bukata, amma a yanzu ba ta da wani shiri na kwashe maʼaikatanta.
Yace a halin yanzun, babu wata lamar tashin hankali a birnin Pyongyang.

Samsonov yace sauran ofisoshin jakadancin kasashen waje dake Pyongyang su ma sun samu irin wannan takarda.

A cikin ʼyan makonnin nan, Koriya ta Arewa ta yi ta aikewa da barazana ga Amurka da Koriya ta Kudu, ciki har da barazanar kai harin nukiliya a kan Amurka.

A halin da ake ciki, wani jamiʼin Koriya ta Kudu yace watakila Seoul zata janye maʼaikatan kasarta daga wata cibiyar masanaʼantu ta hadin guiwa dake cikin Koriya ta Arewa, idan har suka shiga cikin hatsari.
Ministan sake hade kasashen Koriya na Koriya ta Kudu, Ryoo Kihl-jae ya fada yau jummaʼa cewa a yanzu dai maʼaikatan ʼyan kasarsa ba su cikin mummunan hadari.

Wannan cibiyar masanʼantu ta kaesong tana daya daga cikin abubuwa kalilan da suka hada kasashen biyu, kuma ita ce babbar hanyar samun kudaden musanya na waje ga kasar Koriya ta Arewa.

