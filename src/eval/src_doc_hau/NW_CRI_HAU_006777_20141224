A jiya ne mataimakin kwamandan ʼyan sandan birnin Luanda dake kasar Angola Francisco Ribas ya bayyana cewa, rundunar ta kammala shirin da ta gudanar a ranar Litinin 22 ga wata na kakkabe bakin haure dake zaune a Luanda, babban birnin kasar.

Ribas ya bayyana wa ʼyan jarida cewa, wannan shiri bai takaita ga wata kasa ko kasar Sin kadai ba, mataki ne na binciken baki ʼyan kasashen waje dake zaune a babban birnin kasar.

Maʼaikatar harkokin cikin gida ta kasar Angola ta sanar da cewa, a ranar Jummaʼa 19 ga wata ʼyan sanda sun binciki ʼyan kasashen ketare 2161 da suka fito daga kasshen Portugal, Sin, Congo Kinshasa da dai sauransu, kuma 884 daga cikinsu na zaune a kasar ba bisa kaʼida ba.

Bayanai daga ofishin jakadancin Sin dake kasar Angola ya nuna cewa, a ranar 19 ga wata, ʼyan sandan Angola sun kama Sinawa fiye da 300 ba tare da gudanar da wani bincike ba.
Sai dai bayan da ofishin jakadancin Sin dake kasar Angola ya shiga-tsakani, an saki yawancin Sinawa bayan da suka gabatar da takardunsu na iznin zama.

Amma har yanzu, ana ci gaba da tsare Sinawa 13 da ba su da takardu iznin zama.
Ofishin jakadancin Sin ya bukaci bangaren Angola da ya warware matsalolin da suka kunno ta hanyar matakan da suka dace.
(Zainab)

