KARIN BAYANI KAN JIRGIN SAN IRAN A AMURKA TA HARBO

A ranar 3 ga watan Yulin 1988 ne sojojin Amurka da suke jibge a tekun Fasha suka harbo wani jirgin saman fasinja na Iran da ya taso daga garin ‘Bandar Abbas' a hanyarsa ta zuwa birnin Dubai na hadaddiyar daular larabawa inda dukkan mutanen da suke ciki suka rasa rayukansu.
Shi dai wannan jirgi da ya fuskanci taʼaddancin sojojin Amurkan yana dauke ne da mutane 398 da suka hada da matafiya da direbobi da masu hidima a cikinsa, inda dukkansu da suka hada da yara 66 ʼyan kasa da shekaru 13, mata 53 da wadansu ʼyan kasashe waje su 46 dukkansu nan take suka rasu.

A hakikanin gaskiya harbo wannan jirgi da sojojin Amurkan suka yi daya ne daga cikin hanyoyin da maʼabuta girman kai na duniya suke son bi wajen fada da jamhuriyar Musulunci ta Iran da ta tsole musu ido da kuma karfafa gwuiwan jamiʼai da sojojin Iraki da a lokacin suke ci gaba da yakan Iran din a yakin shekaru takwas da suka kallafa wa Iran.

Bayan wannan danyen aiki dai, jamiʼan Amurka sun yi ta kokarin wanke kansu ta hanyoyi daban-daban masu karo da juna, inda suka ce wai ba da nufi suka yi hakan ba, to sai dai da wuya wani mai hankali ya yarda da wannan uzuri nasu bisa laʼakari da irin naʼurorin hangen nesa masu karfin gaske da jirgin ruwan da ya harba makami mai linzamin da ya harbo jirgin fasinjan yake da shi, sannan kuma da irin nauʼin jirgin fasinjan wanda ko da wasa bai yi kama da jirgin yaki ba.
Don haka babu yadda za a iya yarda da cewa ba da gangan aka kai harin ba.
Wani abin da kuma yake nuni da rashin ingancin wannan daʼawa da Amurkawan suka yi shi ne lambar yabo na jinjinawa da suka bai wa matukin jirgin ruwa da ya kai harin.
Ala kulli hal dai wannan danyen aiki ya shiga cikin bakin littafin ayyukan taʼaddancin Amurka da take aikatawa a duk fadin duniya.

Wannan lamari dai ya faru ne a lokacin da ake cikin wannan yaki da Iraki ta kallafa wa Iran, lokacin da aka fara kai hare-hare kan jiragen ruwa da ke dauke da kayayyakin kasuwanci a tekun Fashan da kuma sanarwar da Irakawa suka bayar na dana bama-bamai da nakiyoyi a tashar jiragen ruwa na Imam Khumaini, dukkan wadannan lamurra sun sanya yankin cikin halin rashin tsaro, musamman bayan da kasar Faransa ta ba wa kasar Iraki wasu zaratan jiragen saman yaki da wasu makamai masu linzami, wanda hakan ya kara tsanantan hare-haren.
A wancan lokacin dai babu wani mataki da kwamitin tsaron Majalisar Dinkin Duniya ya dauka wajen dakatar da irin wadannan hare-hare duk kuwa da fitowa fili da gwamnatin Iraki ta yi na cewa ita ce take kai irin wadannan hare-hare, face ma dai sai aka fara nuna yatsan zargi ga Iran da kuma fitar da kuduri mai lamba 552 da yake kira da a tsagaita wuta.
Duk da cewa Iran ta nuna aniyarta na yin maraba da duk wani mataki da za a dauka wajen tabbatar da tsaron jiragen ruwan, amma ina hare-haren sun ci gaba ta yadda ya zuwa watan Yunin 1987 kimanin kayayyakin ton biliyan 8.5 ne aka lalata su da nutsar da su a cikin tekun fashan, sannan kimanin jiragen ruwa 41 ne aka lalata su da kuma kashe sama da matuka jirgin ruwa 200.

Bayan ga hakan kuma Amurka don cimma manufarta ta dauki nauyin kare jiragen ruwan kasar Kuwaiti da suke daukan mai, a bangare guda kuma suna kai hare-hare kan na Iran.

To daya daga cikin wannan mugun aiki na Amurka da ta jibge sojojinta tekun fashan don kashe gwuiwan Iran shi ne wannan hari da ta kai kan wannan jirgin saman fasinja.
Bayan wannan hari dai Iran ta kai kuka kwamitin tsaron Majalisar Dinkin Duniya to amma sai dai babu wani abin a zo a gani da aka yi wajen hukumta wadanda suke da hannu cikin danyen aikin.

