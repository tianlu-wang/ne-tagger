Kwararru sun bayyana cewa, ba za a iya shawo kan matsalar gubar dalma ba a jihar Zamfara, sakamakon yanayin rayuwar alʼummar yankin da kuma yadda ake gudanar da ayyukan hakar muʼadinai.

Jamiʼin sa ido kan gubar dalma kuma daya daga cikin likitocin agaji na Doctors Without Borders, Dr.
Ivan Gayton ne ya bayyana haka yayin ziyarar da ya kaiwa ministan tama da hakar muʼadinai Arch Mohammed Musa Sada.
Bisa ga cewarshi, abinda kadai za a iya yi a jihar Zamfara shine a sa ido kan yadda ake gudanar da ayyukan hakar muʼadinai.

Sai dai Ivan ya bada tabbacin cewa, ko da yake daruruwan kanannan yara sun rasu da dalilin gubar dalmar, a halin yanzu, kasa da kashi 5% ne ke cikin hadarin mutuwa da cutar sabili da matakan da kungiyar Doctors Without Borders ta dauka wadda take kasha dala miliyan goma kowacce shekara a Najeriya, dala miliyan hudu kuma a jihar Zamfara tunda aka fara samun matsalar gubar dalmar.

Dr.
Gayton ya bayyana cewa, magani ba zai zama da amfani ba idan ba a dauki matakin shawo kan abinda ke haddasa cutar ba.
Ya kuma yi kira ga ministan hakar muʼadinai ya sa ido domin ganin ana kiyaye kaʼidojin hakar muʼadinai.

A cikin jawabinshi, ministan hakar muʼadinan ya ce maʼaikatarshi zata hada hannu da maʼaikatar lafiya da ta kula da muhalli da ayyuka wajen ganin an shawo kan matsalar.

