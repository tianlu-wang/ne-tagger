Kungiyar kula da harkokin hakar maʼadinai ta kasar Najeriya ta yi gargadi a game da illolin dake tattare da hakar maʼadinai ba bisa kaʼida ba

Kungiyar kula da harkokin hakar maʼadinai ta kasar Najeriya wato MAN tayi gargadi da babbar murya a game da irin illolin dake tattare da hakar maʼadinai ba bisa kaʼida ba, hakan kuwa ya biyo bayan bullar wata gubar dalma ce da ta yi sanadiyar mutuwar mutane a kalla dari da sittin da uku a arewacin jihar Zamfara.

A ranar Jummaʼa da ta gabata ne maʼaikatar kula da harkokin lafiya ta kasar Najeriya ta ba da wata sanarwa a Abuja inda ta bayyana cewa, kimanin mutane dari da sittin da uku daga cikin mutane dari uku da hamsin da uku da suka kamu da cutar gubar damar sun rigamu gidan gaskiya, alʼamarin da ya janyo aka gano matsalar a yankunan kananan hukumomi biyu dake jihar.

Da ya ke tofa alʼbarkacin bakinsa a yayin wani zantawa da ya yi da yan jarida a Jos, fadar jihar Plateau, shugaban kungiyar Malam Sani Shehu ya ce, hakika alʼamarin ya faru ne a sakamakon hako maʼadinai ta haramtacciyar hanya.

Ya ce da dama daga cikin dimbin alʼbarkatun kimanin kashi guda na dauke da guba don haka akwai matsaloli da dama wajen samar da maʼadinan.

Bisa ga cewar Malam Shehu, lamarin hakar maʼadinai alʼamrine dake karkashin tsari da kuma dokar hukuma.

Shugaban ya kuma jaddada cewa, kungiyar tare da gwamnatin tarayya suna hada guiwa da nufin tabbatar da ganin an samar da kananan kungiyoyi karkashin kungiyar ta kasa domin samun cikakkiyar nasara ta wannan fuska.

A karshe ya ce ya zuwa yanzu kungiyar ta yi rajista wa kananan kungiyoyi sama da dari biyu domin tabbatar da ganin an dai-daita matsalar dake akwai ta fuskar hakar maʼadinai ba bisa kaʼida ba.

AbdulAziz Muazu.

