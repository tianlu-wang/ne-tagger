Mun Rufe Kofar Tattaunawa Da Gwamnati - Boko Haram

Kungiyar jamaʼatu Ahlussunah

liddaʼawati wal jihad da aka fi sani

da suna, Boko Haram a Najeriya, ta

ce a yanzu ta rufe kofar duk wata

tattaunawa da gwamnatin kasar

domin a ganinsu ba da gaske

gwamnatin take ba.

Kungiyar ta kuma tabbatar da cewa,

da yawunta majalisar kula da

alʼamuran shariʼa a Najeriya ta fara

tattaunawa da gwamnatin Najeriya,

tattaunawar da ta rushe a karshen

makon da ya gabata.

Wani dake ikirarin magana da

yawun kungiyar da ake wa lakabi

da Abu Qaqa ne ya bayyana haka a

hira da manema labarai a birnin

Maiduguri.

Mai magana da yawun kungiyar ta

Boko Haram ya ce sun ga ya wajaba

ne su yi wannan karin bayani, ganin

cewa batun tattauanawar su da

gwamnatin tarayya ya mamaye

kafofin yada labarai a ʼyan

kwanakin nan.

Abu Qaqa ya ce, sun amsa kiran da

Dr Datti Ahmad, shugaban majalisar

kula da alʼamuran shariʼar Musulunci

a Najeriya ya yi musu na a tattauna

ne, saboda suna ganin kimar sa,

amma tun asali suna da shakku

akan ko da gaske gwamnati take

kan batun tattaunawar.

Mai magana da yawun kungiyar

Boko Haram din ya ce, ba da jimawa

bane shugaban Najeriya Goodluck

Jonathan ya yi kira ga kungiyarsu

da ta fito a tattauna da su, su kuma

bayyana bukatunsu, bukatun da ya

ce sun bayyana wadanda suka

kunshi sako musu dukkan ʼyan

kungiyar su da aka kama ba tare da

gindaya wani sharadi ba.

''ABIN KAICO NE''

Ya ce an fara ganawa tsakaninsu da

gwamnati, amma gwamnati ta sa

aka kama daya daga cikin ʼyaʼyan

kungiyar Abu Darda wanda suka

tura ya wakilce su.

Kuma tun daga lokacin suka ga

cewa ba za su iya sake amincewa

da gwmanatin Najeriya ba.

Sai dai sakamakon rokonsu da wasu

muhimman ʼyan Najeriya da suke

matukar girmamawa suka yi, sun

amince su tattauna, amma abin

kaico ne ganin an bata shirin tun bai

je ko ina ba.

A don haka Abu Qaqa ya ce ba za su

kara saurarar duk wasu da suka ce

su zo su sasanta su da gwamnati ba,

don haka jamiʼan tsaron gwamnati

su yi duk abinda suka ga za su iya,

su ma za su maida martani da tasu

iyawar.

Dangane da wani dan jarida da ya

yi ikirarin ana barazana ga rayuwar

sa kuwa, mai magana da yawun

kungiyar ta Boko haram ya ce, dan

jaridar shi ne silar hada su da

kwamitin Dr Datti Ahmed, a don

haka suna shawartarsa da sauran

ʼyan jaridu da kada su razana da

duk wata barzana.

A karshen makon da ya gabata ne

shugaban Majalisar kula da

alʼamuran shariʼar musulunci a

Najeriya Dr Datti Ahmad ya fitar da

wata sanarwar da a cikinta ya ce ya

janye daga tattaunawar da suke

kokarin kullawa tsakanin gwamnati

da kungiyar Boko Haram, saboda in

ji shi, suna zargin bangaren

gwamnati da tseguntawa ʼyan

jaridu batutuwan da ake tattaunawa

cikin sirri.

Daga shafin BBC Hausa

