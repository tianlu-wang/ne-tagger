Ayyukan gina bututun mai, mai tsawon kilomita 900 wanda zai rika jigilar danyen man kasar Nijar zuwa kasuwar duniya, ta hanyar bututun mai na Chadi da Kamaru da tuni yake aiki, za su fara a shekarar 2015, in ji Foumakoye Gado, ministan makamashi da man fetur na kasar Nijar a ranar JummaÊ¼a Djamena, babban birnin kasar Chadi.

Kuma an tsai da bikin bude wannan bututun man zuwa shekarar 2016, in ji mista Gado, bayan wata ganarwarsa tare da shugaban kasar Chadi Idriss Deby Itno.

A ranar 27 ga watan Febrairun shekarar 2012 a birnin Djamena, kasashen Chadi da Nijar suka sanya hannu kan wata yarjejeniyar hada bututun man kasar Nijar da na tsarin jigilar man fetur din kasar Chadi dake zuwa har tashar ruwan Kribi dake kasar Kamaru.

A cewar minista Gado, shugaban Chadi da takwaransa na Nijar, Mahamadou Issoufou sun ba da umurni ga ministocin makamashin kasashen nasu biyu da su gaggauta wannan shirin.

Kasar Chadi ta shiga cikin jerin kasashen dake fitar da man fetur a ranar 29 ga watan Junin shekarar 2011, tare da bude matatar man fetur a garin Djarmaya, mai tazarar kilomita 60 daga birnin Djamena, dake kuma a karkashin hannun gwamantin Chadi da kamfanin man fetur na kasar Sin CNPC International.

Kasar Nijar ta shiga jerin kasashe masu fitar da man fetur a ranar 28 ga watan Nuwamban shekarar 2011, tare da bude matatar mai dake jihar Zinder dake gabashin kasar, da kamfanin man fetur na kasar Sin ya gina.
(Maman Ada)

