Shugaban tarayyar Najeriya Goodluck Jonathan, ya yi Allah wadai da harin da wasu dauke da bindigogi suka kai, a harabar gidan mujallar nan ta Charlie Hebdo dake kasar Faransa.

Shugaba Jonathan wanda ya bayyana takaicinsa ga aukuwar lamarin, ya ce, hakan tauye hakkin fadin albarkacin baki ne.
Ya ce, wannan taʼasa maras dalili, ta dada janyo hankulan alʼummun duniya masu burin wanzuwar yanayin zaman lafiya da lumana, game da burin da ake da shi, na hada karfi da karfe, wajen bankado dukkanin masu mummunar aniya a duk inda suke.

Jonathan ya kara da cewa, Najeriya ta shiga jerin kasashen duniya, wajen yin Allah wadai da wannan hari na tsantsar rashin imani.

A kalla maʼaikatan gidan mujallar barkwancin 12 ne maharan suka bindige, lokacin da suka yiwa harabar ginin mujallar dirar mikiya, suka kuma bude wuta kan maʼaikata.

Rahotanni sun kuma tabbatar da cewa, cikin wadanda harin ya rutsa da su, hadda ʼyan jarida 8, da suka hada da edita daya.
(Saminu)

