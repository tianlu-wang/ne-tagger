Tarihin Tsohon Shugaban Kasar Gabon Marigayi Umar Bango

To Malam Ali Kiraji, Gashuwan Nigeria, an haifi marigayi shugaba Umar Albert-Bernard Bongo ne a ranar 30 ga watan Disambar shekarar 1935.
Sunansa na asali dai shi ne Albert Bernard Bongo kafin daga baya kuma ya sauya sunansa zuwa ga Alhaji Umar Bongo lokacin da ya musulunta a shekarar 1973.

Bayan karatunsa na primare da sakandare a garin Brazzavile, ya kama aiki da maʼaikatar sadarwa kafin ya shiga aikin soji inda har ya kai matsayin Laftanar a sojin sama a birnin Brazaville, Bangui da kuma Fort Lamy (wanda a halin yanzu ake kira Ndjamena, na kasar Chadi).

A shekarar 1962 shugaban kasar Gabon din na farko Leon Mba ya nada Umar Bongo a matsayin darakta a ofishin shugaban kasar a lokacin kuwa yana dan shekaru 27 ne kawai a duniya.

A shekararar 1964 sakamakon wani juyin mulkin soji da wasu sojojin kasar suka yi, sun sami nasarar sace shugaba Mba da kuma rike Umar Bongo, to sai dai kuma sakamakon harin da sojojin Faransa wadanda suke da manufofi a kasar suka kawo sun kwato wadannan mutane biyu daga hannun masu juyin mulki inda bayan kwanaki biyu kawai suka mayar da su kan karagar mulki inda aka nada Alhaji Umar Bongo a matsayin mataimakin shugaban kasa.
Umar Bongo ya zama shugaban kasar Gabon din ne a shekarar 1967 bayan mutuwar shugaban kasar Leon Mba

Tun daga wancan lokacin dai Alhaji Umar Bongo ya ci gaba da gudanar da mulki na jamʼiyya guda har na tsawon shekaru 16 har lokacin da aka gudanar da zaben shugaban kasa a shekarar 1993 inda a nan ma ya lashe zaben, kamar yadda kuma a shekarar 1998 kuma ma ya sake gudanar da wani zaben inda aka sanar da cewa shi ne ya lashe zaben duk kuwa da cewa ʼyan adawan kasar sun ce an gudanar da magudi a zaben.
To sai dai duk da hakan marigayi Umar Bongo bai dauki matakan fada da ʼyan adawan ba inda ma ya yi kokarin janyo su cikin hukumar tasa.

A bangaren kasa da kasa kuwa shugaba Bongo ya yi kokari wajen magance rikice-rikicen da suka taso a wasu kasashen Afirkan duk kuwa da zarginsa da rashawa da cin hanci da mai da dukiyar kasar tamkar tasa da ya yi.

A watan Mayun wannan shekara ta 2009 ne dai mahukuntan kasar Gabon din suka sanar cewa shugaban ya tafi kasar Spain don shakatawa da kuma gudanar da zaman makokin matarsa da ta rasu, to sai dai wasu kafafen watsa labaran sun ce rashin lafiya ne ta kai shi kasar Spain din inda yake fama da cutar cancer.
Duk da cewa an ta samu maganganu daban-daban kan rashin lafiyar shugaban da kuma kore hakan, to amma a ranar 8 ga watan Yunin 2009 firayi ministan kasar Jean Eyeghe Ndong ya sanar da cewa Allah ya yi wa shugaba Bongon rasuwa.
A lokacin rasuwarsa dai shi ne shugaban Afirka da yafi dadewa bisa karagar mulki.

Marigayi Umar Bongo dai ya rasu ya bar ʼyaʼya kimanin talatin daga mata daban-daban.

