WASHINGTON, DC— Babban Hafsa a Hedikwatar Tsaron Sojin Nijeriya Air Marshal Alex Badeh ya gaya ma manema labarai jiya Litini a Abuja cewa duk wani amfani da matakin soji zai zama da hadari ga ʼyan matan.
Ya ce, "Ba za mu kashe ʼyaʼyanmu da sunan yinkurin kwato su ba,"

Badeh, ya ce, "labari dai mai kyau ga iyayen ʼyan matan shi ne mun san inda su ke, amma ba za mu iya gaya ma ku ba.
"

An sace ʼyanmatan ne a tsakiyar watan Afrilu lokacin da su ke daukar jarabawa a wata makarantar sakandare da ke kyauyen Chibok da ke arewacin Nijeriya.

Mayakan sa kan kungiyar Boko Haram mai kaifin kishin Islama sun dau alhakin sace ʼyan matan, kuma sun ce su na so a yi musayar ʼyan matan da ʼyan kungiyarsu da ke fursuna.

Kasashe da dama, ciki har da Amurka, na taimaka ma Nijeriya wajen neman ʼyanmatan.

