Babban daraktan hukumar gudanar da zaben kasar Namibiya ECN Farfesa Paul Isaak ya nemi afuwar jamaʼar kasar, bisa jinkirin da aka samu na bayyana sakamakon babban zaben kasar da ya gabata a ranar Jumaʼa.

Daraktan na ECN ya ce, hakan ya faru ne sakamakon jinkirin da aka samu na kammala kada kuriʼu a wasu tashoshin zaben kasar.

Ya ce, a baya an tsara kammala zaben ʼyan majalissu da na shugaban kasar ne a ranar Jumaʼa, sai dai matsalar da aka samu, ta sa wasu tashoshin zaben kasancewa a bude har ya zuwa ranar Asabar, lamarin da ya sanya ya zuwa yammacin ranar Lahadi, kaso 30 bisa dari ne kawai na kuriʼun aka kai ga kammala kirgawa.

Farfesa Isaak ya kara da cewa, an riga an tattara daukacin alkaluman kuriʼun mazabun kasar 121, sai dai tantance su shi ne jan-aikin da ya dakatar da bayyana sakamakon a ranar Lahadi, kamar yadda aka tsara a baya.

Wasu rahotanni dai sun tabbatar da cewa, takardun alkaluman zaben da aka aikewa hukumar ta ECN na cike da kurakurai, wadanda ya zama wajibi a tantance tare da gyara su kafin mai yiwuwa a bayyana sakamakon a Litinin din nan.

Babban zaben kasar ta Namibiya na wannan karo dai shi ne 3, tun bayan samun ʼyancin kan kasar daga Afirka ta Kudu a shekarar 1990.
Zai kuma ba da damar zaben sabon shugaban kasa, tare da ʼyan majalissun dokokin kasar 96.
(Saminu)

