Kasar Brazil ta ayyana zaman makoki na kwana uku domin tunawa da a kalla mutane dari shida da goma da suka rasa rayukansu sakamakon ambaliyar ruwa da dagwalon tabo.
Ana fargaban cewa, akwai Karin mutane da dama da suka mutu a kauyukan da masu aikin ceton rayuka basu iya isa ba.
An ayyana zaman makoki na kwana bakwai fara daga gobe Litinin, a jihar Rio de Janeiro yankin da ambaliyar tafi muni.
Rashin kyaun yanayi da ake ci gaba da fama da shi, ya kawo cikas a yunkurin masu aikin ceto rayuka na isa wuraren da mutane suka kasa gaba ko baya a kauyukan dake tsaunuka.
Har yanzu akwai gawawaki da dama da tabo da kuma baraguzai suka binne.
JamiÊ¼ai suna fargaban cewa, ruwan sama da kuma kwararrar dagwalon tabo zasu kara haddasa asarar rayuka a cikin kwanaki masu zuwa.
Wadanda suka tsallake rijiya da baya suna zargin hukumomi da gaza kai tallafin da ya kamata.
An bayyana lamarin a matsayin balaÊ¼i mafi muni da kasar ta taba fuskanta.

