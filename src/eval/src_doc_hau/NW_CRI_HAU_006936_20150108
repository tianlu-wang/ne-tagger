Kakakin MDD Stephane Dujarric, ya ce, adadin alʼummun da tashe-tashen hankula suka raba da gidajen su a bara, ya haura adadin da ake taba samu a baya.

Dujarric wanda ya bayyana hakan yayin zantawarsa da manema labaru, ya ce, yake-yake a yankunan Gabas ta Tsakiya, da nahiyar Afirka, sun raba kimanin mutanen miliyan biyar da rabi da gidajen su, cikin watannin 6 kacal a shekarar ta bara.

Mai magana da yawun MDDr ya kara da cewa, kasar Sham ce ke kan gaba a kasashen da suka fi yawan ʼyan gudun hijira.

Da yake karin haske game da adadin ʼyan gudun hijirar da hukumar UNHCR ta fitar a ʼyan kwanakin baya, Dujarric ya ce, cikin mutane miliyan 5 da rabi da suka gujewa muhallan su, miliyan 1 da 400,000 sun fice daga kasashen su na haihuwa, yayin da sauran ke samun mafaka a wasu yankunan dake cikin kasashen nasu.

Kaza lika sabbin alkaluman sun shaida cewa, ya zuwa tsakiyar shekarar baran, hukumar MDDr mai lura da ʼyan gudun hijira ko UNHCR, ta ba da tallafi ga kusan mutane miliyan 46 da 300,000.
Adadin da ya haura na karshen shekarar 2013 da karin kusan mutane miliyan 3 da 400,000.
(Saminu)

