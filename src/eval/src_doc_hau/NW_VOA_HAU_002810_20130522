Makarantar Islama ta kasa da kasa da ake kira International Islamic Fiqh Academy, ta bayyana goyon bayan rigakafin cutar shan inna da ake yi a Najeriya tare da jadada cewa zata yiwa dukan wanda ya kaiwa masu aikin rigakafin hari fatwa.

Kungiyar ta kuma yi kira ga iyaye su tabbata an yiwa ʼyaʼyansu maza da mata rigakafin cutar ta kuma jadada cewa rigakafin bashi da wata illa.
Kungiyar ta kuma kara fadakar da iyaye da cewa, hakin kula da lafiyar ʼyaʼyansu ya rataya a wuyansu.

Makarantar wadda ke karkashin kungiyar hadin kan addinin Islama “Organisation of Islamic Cooperation (IOC),” ta bayyana cewa, tana addawa da hare-haren da ake kaiwa masu aikin rigakafin shan inna wadanda suke gudanar da ayyukansu kamar yadda dokar kasa ta tanada.

Makarantar ta bayyana goyon bayan shirin ne a wani taron malaman Islamiya da aka yi a Al-Azhar Alkahira babban birnin kasar Misira.
Kwararru a wajen taron sun tattauna a kan rawar da shugabannin kungiyoyin Musulmi zasu iya takawa da zai taimaki alʼummominsu kare lafiyar dukan ʼyaʼyansu.

Mai Martaba Sarkin Musulmi , Alhaji Saʼad Abubakar III, yana kan gaba a kamfen yaki da shan inna a Najeriya, inda ya rika yin kira ga iyaye su bari a yiwa ʼyaʼyansu allurar rigakafi ya kuma jadada cewa bata da illa.

Mai Martaba Sarkin Musulmi ya bayyana cewa an gudanar da bincike a kan allurar rigakafin an kuma tabbatar da sahihancinta.
Bisa ga cewarshi, hukumar tantance ingancin magunguna ta kasa -NAFDAC ba zata amince da maganin da yake da illa ba , ta kuma amince da ingancin allurar rigakafin.

