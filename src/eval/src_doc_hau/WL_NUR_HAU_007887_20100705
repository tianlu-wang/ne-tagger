TARIHIN KASAR IRAKI

kasar Iraki dai tana arewa maso gabashin jazirar larabawa ne da take da fadin murabbaʼin kilomita dubu dari hudu da daya da dari takwas da talatin da tara.
Kasar ta yi iyaka ne da kasar Iran ta gabas, kasar Turkiyaya ta arewa, Jordan da Siriya ta yammaci da kuma Saudiyya da Kuwaiti ta kudu.
A bisa kididdigar da MDD ta gudanar ta bayyana cewar mutanen kasar Irakin sun kai mutane miliyan 30.7 wanda mafiyansu dai larabawa ne sai kuma Kurdawa, Turkeman, Armaniyawa, Ashuriyawa da kuma yahudawa, sannan kuma mafiya yawan alʼummar kasar musulmi ne da suka hada da mabiya tafarkin Shiʼa wadanda su ne suka fi yawa sai kuma mabiya tafarkin Sunna.
Manyan yarurrukan kasar da ake amfani da su a hukumance su ne larabci da kurdanci.

Kasar Iraki ta samu ʼyanci ne daga daular Usumaniya a shekarar 1921 sannan kuma ta zamanto kasa mai cin gashin kanta ne a ranar 13, Oktoba, 1932 sannan kuma a shekarar 1958 aka kafa jamhuriya a kasar.
Jamʼiyyar Baʼath ta dare karagar mulki a kasar ne a watan Yulin 1968 inda suka ci gaba da mulkan kasar.

Kasar Irakin ta samu gagarumin sauyi ne a watan Yulin 1979 bayan da aka zabi Saddam Husaini a matsayin shugaban majalisar jagorancin juyin juya hali na kasar kuma shugaban kasa sannan kuma kwamandan sojin kasar kuma shi ne ya ci gaba da jagorantar kasar har zuwa lokacin da aka kifar da shi a shekara ta 2003.

A lokacin mulkinsa dai ya kashe miliyoyin mutanen Iraki da suka hada da manyan malamai da ʼyan siyasa da sauran alʼummar kasar maza da mata.
Kamar yadda kuma ya sanya kasar cikin yakukuwa daban-daban fitattun cikinsu shi ne yakin da ya kallafa wa Iran na shekaru takwas sai kuma wanda ya yi da Amurka da kawayenta a lokacin da ya mamaye kasar Kuwaiti.

A watan Maris na shekara ta 2003 ne kasar Amurka da Birtaniyya suka jagoranci shirin kai wa kasar Iraki da shirin kawar da Saddam Husanin daga mulki suna masu fakewa da batun makaman kare dangi da suka ce wai ya mallaka duk kuwa da cewa sun gagara tabbatar da wannan ikirari na su.
Bayan kawar da gwamnatin dai Saddam ya buya sai dai a ranar 13, Disambar 2003 sojojin Amurkan sun sami nasarar zakulo Saddam din a wani rami da yake buya a ciki a kusa da garinsu na Tikrit.
Bayan masa shariʼa dai an yanke masa hukumcin kisa inda aka rataye shi a shekara ta 2006.

Bayan wani lokaci dai daga kifar da gwamantin Saddam din gwamnatin mamayar Amurka ta kafa gwamnanta a kasar sai dai daga baya kuma ta kafa gwamnatin rikon kwarya a kasar inda ta gudanar da zabe kuma aka kafa gwamnatin farko a kasar bayan Saddam Husaini.
Wannan gwamnati kuwa tana karkashin jagorancin Ibrahim Jaʼafari ne a matsayin firayi ministan.

Daga baya kuma Nuri al-Maliki ya zamanto firayi ministan kasar a zaben da aka gudanar daga baya wanda kuma har yanzu shi ne yake rike da wannan matsayin.

