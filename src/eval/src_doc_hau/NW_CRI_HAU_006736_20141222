A daren jiya Lahadi ne ministan harkokin wajen kasar Sin Wang Yi ya zanta da takwaransa na kasar Amurka John Kerry, inda suka yi musayar raʼayoyi kan batutuwan da suka shafi dangantakar dake tsakanin kasashen biyu da dai sauransu.

A yayin zantawar, Wang Yi ya bayyana cewa, an samu manyan nasarori a gun tattaunawar shugabannin kasashen Sin da Amurka wanda aka gudanar a watan da ya wuce a nan birnin Beijing, wannan ya sa aka hanzarta kulla sabuwar dangantaka tsakanin manyan kasashen biyu.
A shekara mai zuwa kuma za a cika shekaru 70 da kafuwar MDD, da cika shekaru 70 da kawo karshen yakin duniya na 2, wanda ya zama muhimmiyar dama na waiwayar tarihi, da kuma yin hangen nesa kan makoma ta gaba.
Wang Yi ya kuma bayyana fatansa na ganin kasashen Sin da Amurka sun mai da hankali kan aiwatar da muhimmin raʼayi daya da shugabanninsu suka cimma, da kuma karfafa yin cudanya da neman daidaituwa da hadin kai, kana da girmama juna game da moriyarsu da kulawarsu, da nufin inganta samun sabon ci gaban dangantaka a shekara mai zuwa.
Haka zalika Wang Yi ya jaddada manufofin da kasar Sin ke bi, da kuma matsayinta kan batun Taiwan.

A nasa bangaren, Kerry ya bayyana wa Wang Yi raʼayinsa game da harin da aka kai wa naʼurorin kamfanin Sony Pictures ta yanar gizo.
Game da haka, Wang Yi ya sake nanata matsayin da kasar Sin ke dauka kan batun, ya ce kasar Sin na adawa da duk wani irin nauʼin kai hari na taʼaddanci ta yanar gizo, tana kuma adawa da duk wata kasa ko mutum wanda ke amfani da naʼurorin wasu kasashe don kai hari ta yanar gizo ga wata kasa.
(Bilkisu)

