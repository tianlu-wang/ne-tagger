Jamiʼar Jos karkashin cibiyar fasahar amfani da kwayar halitta ta samar da wani tsiro mai ganye da ake kira “Artemisia Annua” amfani da shi wajen maganin zazzabin cizon sauro domin shawo kan nauʼin cutar da bata jin magani.

Jamiʼar ta noma ta kuma girbe kilogram 283 na ganyen wanda ake amfani da shi wajen jinyar zazzabin malariya.

Shugaban Jamiʼar Jos Farfesa Hayward Mufuyai ne ya bayyana haka a wani taron manema labarai da aka gudanar a dakin taron jamiʼar.
Ya kuma bayyana cewa, an sami nasarar shirin ne sakamakon zurfin bincike da kuma kwazon masu ilimin kimiyya daga sassa dabam dabam na jamiʼar da suka gudanar da bincike kan stiron “Artemisia annua” da aka noma a yankin Gangnim dake Karamar Hukumar Langtan ta jihar Plato.

Bisa ga cewar shugaban jamiʼar, bincike ya nuna cewa Artemisinin, sinadarin da aka fi bukata wajen harhada maganin zazzabin cizon sauro, shine maganin da yafi kaifi wajen maganin nauʼin zazzabin cizon sauro da baya jin magani.

Ya kuma bayyana cewa, masu ilimin kimiyya sun gudanar da bincike mai zurfi kan nauʼin tsiron domin sanin kasar da ta dace da shuka ta a jihar Plato.
Noman ganyen “Artemisia annua” da ake bukata wajen sarrafa maganin zazzabin cizon sauro mai yawa a jihar ya tabbatar da kasuwar wannan shukar mai ban alʼajibi a Najeriya inda ake fama da cutar zazzabin cizon sauro.

Farfesa Mafuyai ya kuma bayyana cewa, ana gudanar da aikin ne karkashin shirin ilimantarwa a fannin kimiyya da Fasaha na manyan makarantu matakin B, na maʼaikatar ilimi ta tayyara tare da hadin guiwar Babban bankin duniya.

Bisa ga cewarshi, jamiʼar Jos ta sayi irin “Artemisia annua” daga kasar China ta fara gwadawa domin ganin ko za a iya shukawa ya kuma girma a jihar Plato, abinda ya kai ga nasarar noma shi da yawa.

Shugaban jamiʼar Jos ya bayyana cewa ya dauki jamiʼar shekaru hudu tana gudanar da bincike da nazari mai zurfi da kuma gwaje gwaje kafin cimma wannan nasarar da ya hakikanta zai shawo kan matsalar zazzabin cizon sauro da ake fama da shi a kasar da kuma samar da ayyukan yi ga ʼyan Najeriya kamar yadda shugaban tawagar binciken ya bayyana.

Farfesa Mufuyai ya kuma yi kira ga kamfanonin harhada magunguna su hada hannu da jamiʼar Jos dangane da wannan ci gaba da aka samu, su kuma yi aiki tare da manoman wajen samun isasshen ganyen da ake bukata.
Shugaban jamiʼar ya kuma shiga noman Artemisinin a cikin gida domin maganain zazzabin cizon sauro.
Bisa ga cewarshi, noman Artemisinin zai bunkasa ayyukan kamfanonin harhada magunguna a Najeriya ya kuma sa maganin zazzabin cizon sauro ya yi arha, da kuma shawo kan samar da jebun magunguna da ake dangantawa da shigo da magunguna daga kasashen waje.

Dubban ʼyan Najeriya ne ke mutuwa kowacce shekara sakamakon kamuwa da zazzabin cizon sauro.

