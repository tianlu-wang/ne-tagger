Tarihin Sheik Abdulkarim Obeid

An haifi Sheikh Abdulkarim Obeid ne a garin Jabshit da ke kudancin kasar Labanon a shekarar 1957.
Mahaifansa dai mutane ne marasa abin hannu amma dai wadanda kowa yake yabo sakamakon tsoron Allah da kyawawan dabiʼunsu.

Sheikh Abdulkarim ya fara karatun primarensa ne a garin nasu kana daga baya ya wuce zuwa birnin Beirut don ci gaba da karatunsa na sakandare.
Daga nan kuma ya karanci ya karanci ilmin handasan gine-gine a jamiʼar kasar Labanon, kana daga baya kuma ya samu aiki a daya daga cikin maʼaikatun kasar a wannan fanni.

A shekarar 1979 Sheikh Obeid ya tafi birnin Kum na nan Jamhuriyar Musulunci ta Iran inda ya shiga makarantar hawza ta garin don samun ilmi na addini.

A shekarar 1983, Sheikh Ubaid ya dawo garinsu na Jabshit bayan da sojojin haramtacciyar kasar Israʼila suka kawo wani samame garin da kame babban limanin garin Sheikh al-Shuhada' Rajib al-Harb, don jagorantar nuna amincewa da wannan danyen aiki da yin zaman dirshan har na tsawon kwanaki goma sha bakwai, da hakan ya tilasta wa sojojin mamayan sake Sheik Rajib al-Harb.

A shekarar 1984, Sheikh Ubaid ya zama babban limanin garin Jabshit din bayan kisan gillan da sojojin HKI suka yi wa Sheikh Rajib al-Harb inda ya sami babban matsayi na shahada, tun daga wannan lokacin Sheikh Ubaid ya ci gaba da zama a garin har lokacin da sojojin yahudawan sahyoniya suka bar garin a shekarar 1985, lokacin da ya ta jagorantar nuna amincewa da mamayan yahudawan, da kuma ba da darussa na addini da jagorancin sallar jumaʼa da na jamaʼa a garin.

A shekarar 1984, sojojin yahudawan sun kama shi har sau biyu, na farko lokacin da suka mamaye garin, na biyu kuma a yankin Al-Namiriyya kamar yadda kuma munafukai ʼyan amshin shatan yahudawan suka sanya bomb a gidansa na nufin kashe shi jin kadan kafin janyewar yahudawan daga yankin.

Da asubahin ranar jumaʼa 28 ga watan Maris 1989 ne wasu sojojin yahudawan sahyoniya na musamman suka kawo hari gidansa da nufin sace shi inda bayan gumurzun gaske suka sami nasarar shaka masa iska mai kawar da hankali, kana suka sami damar sace shi da daukansa cikin wani jirgin sama mai saukan ungulu da tafiya da shi cikin haramtacciyar kasar Israʼila.

Tun daga wancan lokacin har zuwa lokacin da aka sako shi a shekara ta 2003 sakamakon musanyan fursunoni da ya gudana tsakanin kungiyar Hizbullah ta kasar Labanon da haramtacciyar kasar Israʼila, Sheikh Ubaid ya kasance cikin mawuyacin hali a kurkukun haramtacciyar kasar, ta yadda tun daga lokacin da aka kama shi har zuwa shekara ta 1996 babu cikakken labarin halin da yake ciki, sai a lokacin ne ya samu nasarar aikawa da wasika ga iyalansa da fadin halin da yake ciki.

Sheikh Ubaid yana da mace guda da ʼyaʼya biyar.

