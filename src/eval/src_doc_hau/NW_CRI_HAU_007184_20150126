Tawagar wanzar da zaman lafiya ta MDD dake kasar Libya UNSMIL ya yi shelar cewa, a yau Litinin zaʼa bude wata sabuwar tattaunawa, da zimmar hada kawunan ʼyan siyasar kasar Libya.

Ana kuma sa rai zaʼa gudanar da wani taro na dabam a cikin wannan makon wanda ake sa ran wakilan cikin garin Tripoli da na kananan hukumomi daga cikin birane da garuruwan dake cikin Libya za su taru domin tattaunawa.

Tawagar wanzar da zaman lafiyar ta MDD na da niyyar shirya wasu rukunonin tarukan a nan gaba wanda zai kunshi jamʼiyyun siyasa da kuma shugabannin kabilun kasar da kuma kungiyoyi masu dauke da makamai.

Sanarwar ta ce, an fara gudanar da tattaunawar tun daga na ranar 14 ga watan Janairu a Genevaa karkashin jagorancin wakilin musamman na magatakardan MDD Bernandino Leon.

To amma kuma a bangare guda, majalisar dokokin kasar Libya ta Islama mai barin gado da kuma hukumar hadin kan kasar sun kaucewa taka rawa a tattaunawar saboda kara barkewar rikici a gabashin Benghazi.

Su kuma kungiyoyi masu dauke da makamai na Libya su ma sun ki shiga cikin tattaunawar a Geneva a inda suka yi zargin cewar, taron na da wata manufa ta dabam da nufin girka wani tsari na kasashen waje a Libya tare kuma da ci gaba da harzuka rikicin da ake yi a Libya.

Tun dai bayan rasuwar tsohon shugaban kasar Libya marigayi Muammar Gaddafi sai kasar ta fada cikin rikici a inda aka samu gwamnatoci biyu kowace na kokawar kwace iko.

Rikicin da ake yi na Libya ya yi sanadiyyar kashe mutane dubu daya tare da haddasa rasa muhalli na jamaʼar kasar kimanin dubu 100.
(Suwaiba)

