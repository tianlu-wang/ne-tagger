Shugaban kasar Mali Amadou Toumani Toure ya yi murabusa daga mukaminshi, makonni bayanda sojoji suka hambare gwamnatinshi, ana sauran ʼyan watanni waʼadin mulkinshi ya cika.

Mai shiga tsakani na kungiyar hadin kan tattalin arzikin kasashen yammacin Afrika- ECOWAS, yace ya sami wasikar murabus na Mr. Toure jiya Lahadi.

Wani jamiʼin ECOWAS ya shaidawa Muryar Amurka cewa, kungiyar ta dage zazzafan takunkumin tattalin arzikin da ta kakabawa kasar Mali, da cewar ta gamsu da amincewa da rundunar sojojin ta yi na amfani da kundin tsarin mulkin kasar.

Sai dai jamiʼin yace, zai zama da hadari idan sojojin suka karya alkawarsinsu na gudanar da zabe karkashin tsarin damokaradiya.
Yace bai ga yadda kasar dake kungiyar ECOWAS zata maida kanta saniyar ware ba.

Karkashin yarjejeniyar da aka cimma ranar jummaʼa, tsohon kakakin majalisa Dioncounda Traore zai rike mukamin shugaban kasa karkashin gwamnatin rikon kwarya har zuwa lokacin da za a gudanar da zabe.

Kungiyar ECOWAS ta yi alkawarin taimakawa kasar Mali wajen yakar ʼyan tawayen azbinawa da suka kwace ikon galibin arewacin kasar, suka kuma ayyana ʼyancin kai a yankin bayan juyin mulkin da sojoji suka yi.

Shugabannin juyin mulkin sun bayyana cewa, sun hambare gwamnatin ne sabili da ta gaza shawo kan tada kayar bayan da arbinawa ke yi.

