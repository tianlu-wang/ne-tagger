Majma Taqrib Bainal Mazahib

Bayan nasarar juyin juya halin Musulunci a Iran da kuma ci gaban samuwar wayewar da alʼummar musulmi suka sami a duk fadin duniya, tun daga lokacin kuma aka ci gaba da samun yaduwar akidar tabbatar da hadin kai tsakanin alʼummar musulmi a duk fadin duniyar musulmi musamman tsakanin malamai masu fatan alheri ga alʼummar.
Daga cikin irin wadannan mutane kuwa akwai marigayi Imam Khumaini (r.a) wanda yake ganin hadin kai tsakanin musulmi shi ne kawai hanya guda ta tabbatar musu da nasara da daukaka a duniya da lahira.
Don haka tun bayan nasarar juyin, Jamhuriyar Musulunci ta Iran ta dauki wannan aiki na kokarin tabbatar da hadin kai tsakanin alʼummar musulmi a matsayin daya daga cikin manufarta da kuma abin da take son cimmawa.
Bayan rasuwar marigayi Imam, magajinsa Ayatullah Sayyid Khameneʼi shi ma ya ba da muhimmancin gaske ga wannan lamari, don haka ne ma a shekarar 1369 hijira shamsiyya (wato a wajajen 1990) Jagoran Sayyid Khameneʼi ya ba da umarnin kafa wannan majalisar ta kusantar da mazhabobin Musulunci waje guda, kuma tun daga wancan lokacin ya zuwa yanzu majalisar ta gudanar da ayyukan masu muhimmancin gaske.
A halin yanzu dai shugaban wannan majalisa shi ne Ayatullah Taskiri.

Idan kuwa muka koma ga batun manufar kafa majalisar, to muna iya cewa tun farko dai batun kafa wannan majalisa kamar yadda muka yi nuni a sama ya samo asali ne daga kiran Alkurʼani mai girma da hadisan Maʼaiki (s.a.w.a) da suke kiran musulmi zuwa ga hadin kai da aiki kafada-kafada tsakaninsu don tabbatar da nasara da ci gabansu.
Don ana iya cewa manufar kafa wannan majalisa ita ce karfafa koyarwar Musulunci da share fagen aikata wannan kira na Musulunci na hadin kai da kuma kare Alkurʼani mai girma da sunnar Maʼaiki (s.a.w.a).
Haka nan kuma daga cikin manufar kafa wannan majalisa har da share fage ga masana da malaman Musulunci sanin akidu da koyarwar junansu a bangarorin da suka hada da na akida, fikihu, zamantakewa, siyasa da sauransu bugu da kari kan kokarin shafe irin rashin fahimtar junan da ke tsakanin mabiya mazhabobin Musulunci da a lokuta da dama yake yin kafar ungulu ga ci gabansu.
Har ila yau kuma daga cikin manufar kafa wannan majalisa har da kokarin ganin bayan irin farfagandar da makiya musulmi suke yadawa dangane da su da kuma addininsu da musguna shi a wasu lokuta kuma da haifar da fitina tsakanin musulmin kansu.

Yana da kyau a san cewa majalisar tana da bangarori daban-daban, muhimmnasu su ne: majalisar koli, sai kuma babban zauren majalisar, ofishin babban sakatare da mataimakansa da kuma jamiʼar mazhabobin Musulunci.

Majalisar koli ta wannan majalisa tana da membobi da yawa da suka fito daga malamai da masana na kasashe daban-daban da musulmi wadanda su ne suke da alhakin sanya ido kan yadda ayyukan majalisar suke gudana.
Sai kuma babban zauren majalisar da ya kumshi sama da masana da malamai dari daga kasashe daban-daban na musulmi mabiya mazhabobi daban-daban da aikinsu shi ne dubi cikin matsalolin da duniyar musulmi suke take fuskanta da neman hanyar magance su.

Dangane da ayyukan wannan majalisa kuwa, to aikinta bai takaita kawai da Iran ba, tana gudanar da ayyuka da tarurruka na kara wa juna sani a sauran kasashe.
A kowace shekara majalisar takan gudanar da tarurruka kimanin sau goma a kowace shekara a wajen Iran, na karshe-karshen nan shi ne taron malaman musulmi da aka gudanar a kasar Indonusiya da kuma taron kasa da kasa kan fikihun Musulunci da aka gudanar a kasar Jordan.
A cikin Iran kuwa a kowace shekara majalisar takan gudanar da taron kasa da kasa na hadin kai tsakanin alʼummar musulmi da ake gudanarwa a nan birnin Tehran.
A wannan shekara ma nan da ʼyan kwanaki masu zuwa ne za a gudanar da irin wannan taro.

