Majalisar Dinkin Duniya ta bada rahoto cewa, an sami raguwar mutuwar alʼumma ta dalilin kamuwa da zazzabin cizon sauro, tsakanin ʼyan gudun hijira dake kan iyakar kasar Sudan.

A lokutan baya, zazzabin cizon sauro ne yake kashe ʼyan gudun hijirar kasar Sudan fiye da kowacce cuta.
Sai dai a halin yanzu, duk da yake zazzabin har yanzu yana kisa, rahoton Majalisar Dinkin Duniya na nuni da cewa, zazzabin cizon sauro ya kasance cuta ta biyar dake kisan ʼyan gudun hijirar.

An samu raguwar kisan da cutar ke yi ne, sakamakon wani shiri da Majalisar Dinkin Duniya ta gabatar da ake kira Ba Komi Banda gidan sauro, “Nothing But Nets” gamgamin yaki da cutar zazzabin cizon sauro mafi girma da aka gudanar a duniya da ake kyautata zaton zai taimaka wajen kawo karshen mace mace sakamakon kamuwa da cutar zazzabin cizon sauro kafin shekara ta dubu biyu da goma sha biyar.

Shirin ya kaddamar da wata gidauniyar gagagawa da nufin aikawa da gidajen sauro dubu goma domin ceton rayukan ʼyan gudun hijirar Sudan ta Kudu da suke kauracewa kan iyaka da ake fama da tashin hankali

