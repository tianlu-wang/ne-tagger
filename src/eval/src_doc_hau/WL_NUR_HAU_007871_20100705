Tarihin Shugaban Kasar East Timor

An haifi Mr.
Jose Ramos-Horta wanda shi ne shugaban kasar East Timor din na biyu tun bayan ʼyancin kai da ta samu ne a ranar 26 Disambar 1949.
Ya fara karatunsa ne a makarantar ʼyan mishan a kauyen Soibada inda daga baya kuma ya tafi kasar Holland inda ya samu digirin farko a bangaren dokokin kasa da kasa, daga nan kuma ya tafi jamiʼar Antioch inda ya samu digirinsa na biyu.
Kamar yadda kuma ya tafi jamiʼar Columbia dake birnin New York.

Tun a farko-farkon shekarun 1970 ya fara fitowa fili a bangaren siyasa inda ya shiga cikin kungiyoyin da suke adawa da mamaya tun a lokacin mulkin turawan Portugal inda aka tilasta masa gudun hijira na farko a shekarar 1970-1971.

A ci gaba da gudanar da ayyukansa na siyasa da fada da mamaya, shugaba Ramos ya kafa wata kungiyar juyin juya hali don tabbatar da ʼyantacciyar kasar Timor ta Gabas, to sai dai ya sake gudu ya bar kasar a lokacin mamayan kasar Indonesia inda ya ci gaba da zama a matsayin mai magana da yawun wannan kungiya a wajen kasar, wannan gudun hijira nasa dai na faro ne tun daga shekarar 1975 har zuwa 1999.
Ko da yake a shekarar 1988 dai Mr Jose Ramos Horta ya fice daga wannan kungiya sakamakon rikicin da ya barke cikinta inda ya zamanto dan tawaye mai cin gashin kansa kawai.

Bayan da kasar East Timor ta samu ʼyancinta a shekara ta 2002 an nada Mr.
Jose Ramos-Horta a matsayin ministan harkokin wajen kasar na farko, ya ci gaba da rike wannan matsayin har zuwa shekara ta 2006 lokacin da ya yi murabus sakamakon barkewar rikici na siyasa.

A ranar 26 ga watan Yunin an nada shi a matsayin mukaddashin firayi ministan kasar sakamakon murabus din da firayi ministan ya yi, daga baya dai bayan makonni biyu an nada shi a matsayin firayi ministan.

A shekarar 2007 kuma an zabe shi a matsayin shugaban kasar sakamakon zaben da aka gudanar inda ya samu kashi 70% na kuriʼun da aka kada.

A shekarar bara 2008 sakamakon wani rikici da ya barke a kasar a kokarin da ʼyan adawa suke yi na shirya juyin mulki, an harbi shugaba Jose Ramos-Horta sai dai bai mutu ba duk kuwa da cewa ya samu rauni sosai.

Shugaba Jose Ramos-Horta ya yi aure kuma yana da da guda.

