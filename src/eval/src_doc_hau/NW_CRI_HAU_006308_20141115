Wasu tawagogi guda hudu masu kunshe da maʼaikatan kiwon lafiya, jamiʼan kiwon lafiya su kimanin 205 a daren Jummaʼan nan suka tashi zuwa kasashen yammacin Afrika domin taimaka musu dakile cutar Ebola.

A lokacin aikin nasu, za su samar da aikin jinya da kuma matakan kariya ga alʼumma a kasashe uku da wannan annoba ta fi shafa wato kasashen Liberiya, Saliyo da kuma Guinea.

Ya zuwa yanzu, kasar Sin ta aika fiye da jamiʼan kiwon lafiya 300 zuwa yammacin Afrika, sannan da kusan maʼaikata da jamiʼan kiwon lafiya 1,000 suna zaune cikin shirin ko ta kwana.

Gwamnatin kasar Sin ta kuma samar da taimakon kudi da kayayyakin aiki ga wadannan kasashe da ya kai kimanin yuan miliyan 750, kwatankwacin dalar Amurka miliyan 122.

Gina dakin duba tare da ba da jinya ga masu dauke da cutar a Liberia da taimakon gwamnatin kasar Sin, ana sa ran kammala shi a ranar 25 ga watan nan da muke ciki, a cewar Mao Qunʼan, kakakin kwamitin kiwon lafiya da kayyade haihuwa na kasar.

Mao ya ce, taimakon magunguna daga kasar Sin ga wadannan kasashe shi ne mafi girma da wata kasa ta yi, kuma zai taimaka matuka tare da ciyar da huldar abota tsakanin Sin da kasashen Afrika.
(Fatimah)

