Firaministan kasar Sin Li Keqiang, ya alkawarta fadada ayyukan da gwamnati ke yi game da fagen yaki da yaduwar cutar HIV/AIDs ko Sida.

Mr.
Li wanda ya bayyana hakan yayin ziyarar da ya kai asibitin YouAn dake nan birnin Beijing, asibitin dake lura da masu dauke da cutar ta HIV, ya kara da cewa yayin da ake samun raguwar adadin masu kamuwa da wannan cuta, za kuma a kara yawan aikin da ake yi na dakile ta.

Ziyarar da firaministan ya kai wannan asibiti dai na zuwa ne kwana guda, kafin bikin ranar yaki da cutar AIDs ta duniya, wadda ke tafe a gobe Litinin 1 ga watan Disamba.

Li ya ce za a fadada ayyuka a fannonin tantance masu dauke da cutar, da kula da sashen mutanen da suka fi fuskantar barazanar kamuwa da ita, da kuma kara kwazo wajen gano sabbin magungunan riga-kafi, da na yaki da kwayoyin cutar.

Kaza lika a cewarsa da zama wajibi a mai da hankali kwarai ga kare yaduwar wannan cuta daga uwa zuwa Ê¼yaÊ¼ya.
Baya ga shigar da sassa masu zaman kansu cikin ayyukan yaki da cutar, da kuma kafa asusun samar da tallafi a wannan fanni, asusun da za a daukewa dukkanin manufofi na haraji.

A daya hannun, za a tabbatar da baiwa masu dauke da cutar cikakkiyar damar samun ayyukan yi, da damar kula da lafiya, da kuma ababen inganta rayuwa.

Daga nan sai ya bayyana burin kasar Sin na shiga kawancen kasashen duniya a aikin dakile yaduwar cutar ta HIV/AIDs.

Alkaluman kididdiga dai sun nuna cewa ya zuwa karshen shekarar bara, akwai mutane 436,800 dake dauke da cutar AIDs a nan kasar Sin, tuni kuma cutar ta hallaka mutane 136,300.
(Saminu Alhassan)

